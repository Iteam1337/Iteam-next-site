---
title: "Predictive Movement testas i Pajala"
date: "2021-05-18"
image: "/images/mikaela-pajala.jpeg"
intro: "Predictive Movement är en samverkansplattform för att optimera transportsystemet. Denna veckan testar vi i Pajala."
---

_Denna vecka är vi stolta att få testa vår AI plattform Predictive Movement i vår andra pilot på plats i Pajala. Tjugo lokala transportaktörer samverkar genom att dela data med vår öppna och fria plattform som räknar ut bästa rutten för att spara på klimatet och öka lönsamheten genom att få ökad fyllnadsgrad. Med den dramatiska ökning av e-handel som skett senaste året är det här en potentiell räddning både för klimatet och för servicen i hela landet._

## Om Predictive Movement
Predictive Movement är en digital plattform och samverkansplats för transporter av människor och gods med hjälp av artificiell intelligens. Projektet finansieras av Vinnova, Trafikverket och av oss på Iteam mfl. I projektet ingår en region, fyra kommuner, ett universitet, myndigheter samt aktörer inom digitalisering och trafik/logistik.

En viktig drivkraft i projektet är klimatfrågan och att minska utsläppen från vägtrafiken.

## Utvecklas i Iteams X process
Kortfattat handlar Predictive Movement om samordning av transporter. Projektet drivs under Iteam-X där vi arbetar metodiskt mot ett oklart mål, med lärande och utforskande i fokus. En av kärnfrågorna som vi ställer oss är varför det idag finns områden i Sverige där många transporter går nästan tomma, när det länge har varit tekniskt möjligt att göra leveranser både mer miljövänliga och tillförlitliga.

## Stort behov
Predictive Movement utgår från Sveriges landsbygd och vi samarbetar med kommunerna i Ljusdal, Pajala, Arjeplog och Västervik. I dessa områden lever många människor och företag som alla har lika stort behov av - och rätt till - den fungerande infrastruktur som människor i storstäder är vana vid. En stor del av Sveriges befolkning lever utanför storstadsregionerna och både hushåll och företag där är beroende av fungerande transporter av allt från sjukvård till livsmedel och prylar som köps via e-handel.

## Forskningsprojekt som testar i verkligheten 
Predictive Movement utvecklas av ett team på Iteam utspritt i Göteborg och Stockholm och i samarbete med Luleå Tekniska Högskola (LTU). Under projektets gång reser vi själva ut till kommunerna och genomför studiebesök och pilottester. Vi ser det som en nödvändighet och ett privilegium att träffa människorna som bor och lever i den verklighet som vi vill påverka.

## Nu fortsätter vi med en digital tvilling som visar potentialen 
Nu påbörjas en spännande fas där vi ska bygga en digital tvilling till Sverige där vi kan simulera hur transporter rör sig i ett visst område och se effekten av vår plattform i ett idealscenarie. Med hjälp av digitala tvillingen kan vi visa hur miljöpåverkan och tillförlitlighet förbättras om transporter samordnas via s.k. pakethubbar istället för att aktörer själva kör ut dem, eller i värsta fall då privatpersoner tvingas resa många mil för att hämta ett paket.


